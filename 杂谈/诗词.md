# 相见欢·林花谢了春红
>李煜

林花谢了春红，太匆匆。无奈朝来寒雨晚来风。  
胭脂泪，相留醉，几时重。自是人生长恨水长东。  
  
[B站唱此词](https://www.bilibili.com/video/BV1C14y1g7MA/?spm_id_from=333.1245.top_right_bar_window_default_collection.content.click)
# 大墙上蒿行
>曹丕
 
阳春无不长成，草木群类，随大风起。零落若何翩翩，中心独立一何茕。四时舍我驱驰，今我隐约欲何为。人生居天壤间，忽如飞鸟栖枯枝，我今隐约欲何为。  
适君身体所服，何不恣君口腹所尝。冬被貂鼲温暖，夏当服绮罗轻凉。行力自苦，我将欲何为？不及君少壮之时，乘坚车、策肥马良。上有仓浪之天，今我难得久来视；下有蠕蠕之地，今我难得久来履。何不恣意遨游，从君所喜。  
带我宝剑，今尔何为自低卬？悲丽平壮观，白如积雪，利若秋霜。驳犀标首，玉琢中央。帝王所服，辟除凶殃。御左右，奈何致福祥。吴之辟闾，越之步光；楚之龙泉，韩有墨阳。苗山之铤，羊头之钢。知名前代，咸自谓丽且美，曾不如君剑良绮难忘。  
冠青云之崔嵬，纤罗为缨。饰以翠翰，既美且轻。表容仪，俯仰垂光荣。宋之章甫，齐之高冠，亦自谓美，盖何足观。  
排金铺，坐玉堂。风尘不起，天气清凉。奏桓瑟，舞赵倡。女娥长歌，声协宫商。感心动耳，荡气回肠。酌桂酒，鲙鲤鲂。与佳人期为乐康。前奉玉卮，为我行觞。  
今日乐，不可忘，乐未央。为乐常苦迟。岁月逝，忽若飞。何为自苦，使我心悲。  
